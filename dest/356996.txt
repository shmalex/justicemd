    CMAE/1999 Внутренний номер:  356996  Varianta în limba de stat   Карточка документа   Республика Молдова   МИНИСТЕРСТВО ИНОСТРАННЫХ ДЕЛ   КОНВЕНЦИЯ Nr. 1999 от  12.12.1994   sanitar-veterinară între Guvernul Republicii Moldova şi Guvernul Republicii Bulgaria*  Опубликован : 01.01.1999 
 в Tratate Internationale 
 
 Nr. 18 
    статья № : 200
    Дата вступления в силу : 16.03.1995  * 	Semnată la Chişinău, la 12 decembrie 1994. În vigoare din 16 martie 1995. Guvernul Republicii Moldova şi Guvernul Republicii Bulgaria, denumite în continuare “Părţi Contractante”, călăuzindu-se de dorinţa de a dezvolta legăturile internaţionale moldo-bulgare şi de a aprofunda colaborarea în domeniul medicinii veterinare, au decis să încheie prezenta Convenţie cu privire la următoarele:  Articolul 1 Colaborarea Părţilor Contractante este generată de necesitatea protecţiei teritoriilor lor contra epizootiilor la efectuarea importului, exportului şi tranzitului de animale, produse şi materii prime de origine animală, furaje şi alte mărfuri care pot fi surse de vehiculare a agenţilor patogeni ai diferitelor boli infecţioase. 1) Părţile Contractante se angajează să se informeze reciproc despre apariţia unor boli din lista “A” a Biroului Epizootic Internaţional cu identificarea obiectului nefavorabil, speciei şi numărului de animale bolnave, a formelor de manifestare a bolii, căilor posibile de introducere a infecţiei şi tipul agenţilor patogeni, precum şi a măsurilor întreprinse pentru combaterea şi lichidarea bolilor. 2) Părţile Contractante se angajează să se informeze reciproc despre apariţia antropozoonozelor, existenţa la animale sau în produsele animaliere a impurităţilor biologice, substanţelor chimice şi impurităţilor mecanice, care pot periclita sănătatea omului şi a animalelor. 3) În caz de necesitate, Părţile Contractante acordă ajutor reciproc la diagnosticarea bolilor apărute la animale, efectuează schimbul reciproc de tulpini de bacterii şi viruşi, respectînd în aceste împrejurări regulile internaţionale în vigoare.  Articolul 2 1) prin animale în prezenta Convenţie se subînţeleg: - imparicopitate (cai, măgari, catîri, etc.); - paricopitate domestice şi sălbatice (vite mari cornute, bovine, bivoli, cămile, oi, capre, porci); - rozătoare domestice şi sălbatice; - păsări domestice (găini, curci, gîşte, raţe, bibilici); - păsări decorative (fazani, potîrnichi, cocoşi de pădure etc.); - păsări şi animale exotice; - albine; - peşti, moluşte, crustacee, broaşte ţestoase, broaşte, viermi-de-mătase. 2) Prin materiale de reproducere a animalelor în prezenta Convenţie se subînţeleg: - sperma, ovulele, zigoţii şi embrionii. 3) Prin produse animaliere în prezenta Convenţie se subînţeleg: - materia primă de origine animală neprelucrată; - produsele alimentare de origine animală, subprodusele şi produsele finite de origine animală utilizate în alimentaţie; - carnea şi produsele din carne, laptele şi produsele lactate, ouăle, mierea etc.; produsele nealimentare de origine animală. 4) Prin furaje în prezenta Convenţie se subînţeleg: - toate nutreţurile vegetale, animale, minerale, microbiene, chimice şi de altă origine, care nu conţin produse toxice şi pot fi folosite în alimentarea animalelor. 5) Animalele, materialele de reproducţie şi produsele de origine animală, neprevăzute în această Convenţie, necesită examinarea în fiecare caz aparte de către conducerea serviciilor veterinare ale Părţilor Contractante.  Articolul 3 Părţile Contractante sunt obligate să se informeze reciproc despre instrucţiunile în vigoare privind combaterea şi profilaxia bolilor infecţioase la animale, să facă schimb de informaţie privind cerinţele sanitare veterinare pentru importul, exportul, tranzitul animalelor şi produselor de origine animală, furajelor şi altor mărfuri aflate în competenţa Serviciului de stat sanitar veterinar, precum şi despre măsurile care se aplică în cazul apariţiei bolilor neinfecţioase, inclusiv a bolilor apărute ca rezultat al consumului de produse toxice, substanţe radioactive, care pot conduce la mari pagube economice.  Articolul 4 În scopul dezvoltării colaborării în domeniul veterinăriei organele competente ale Părţilor Contractante: 1) Fac schimb de acte normative şi altă informaţie specială legată de activitatea în domeniul medicinii veterinare. 2) Se informează reciproc la timp despre întîlnirile şi consfătuirile planificate în domeniul medicinii veterinare, pentru ca specialiştii Părţilor Contractante să aibă posibilitatea să participe la ele. 3) Efectuează colaborarea în domeniul medicinii veterinare prin: - schimb de experienţă şi cunoştinţe pentru dezvoltarea şi perfecţionarea de mai departe a activităţii veterinare şi ridicarea calificării medicilor veterinari; - schimb de literatură specială şi publicaţii periodice în domeniul medicinii veterinare; - vizite reciproce ale specialiştilor veterinari; - crearea unor condiţii reciproc avantajoase pentru schimburi comerciale de preparate veterinare (medicamente, mijloace antiparazitare, imuno-biologice şi diagnostice), produse de Părţile Contractante, precum şi crearea unor întreprinderi veterinare mixte de producţie şi comerţ.  Articolul 5 1) Cheltuielile pentru schimbul de documentaţie, indicate în articolele 3 şi 4 ale prezentei Convenţii se vor efectua din contul Părţii expeditoare. 2) Schimbul de specialişti se va efectua prin acordul comun al organelor competente ale Părţilor Contractante. În acest caz cheltuielile de deplasare le va suporta Partea expeditoare. Partea destinatară va achita diurnele şi cazarea, precum şi cheltuielile legate de călătoria prin ţară, conform programului aprobat.  Articolul 6 Părţile Contractante obligă organele veterinare de stat competente ale ţărilor lor să elaboreze reguli sanitare veterinare speciale şi cerinţe coordonate reciproc în conformitate cu Codul Internaţional Zoosanitar al Biroului Epizootic Internaţional care să funcţioneze la efectuarea tranzacţiilor comerciale de import-export şi tranzit al animalelor şi produselor de origine animală, furajelor şi altor mărfuri, care pot fi purtători de agenţi patogeni ai bolilor infecţioase, parazitare, inclusiv antropozoonozelor. Conducătorii serviciului sanitar veterinar de stat al ambelor ţări pot efectua contacte directe pentru schimbul informaţiei necesare indicate în articolele 3 şi 4 ale prezentei Convenţii sau pot organiza întîlniri pentru consultări în problemele apărute şi elaborarea în comun a măsurilor de profilaxie.  Articolul 7 Părţile Contractante stabilesc controlul veterinar de frontieră la importul, exportul şi tranzitul animalelor, produselor şi materiei prime de origine animală, furajelor şi altor mărfuri, care pot fi purtători de agenţi patogeni ai bolilor infecţioase ale animalelor, inclusiv ai antropozoonozelor. Controlul veterinar de frontieră îl exercită serviciul veterinar al punctelor veterinare pentru controlul de frontieră ale ambelor state. În caz de necesitate, punctele de control veterinar de frontieră pot fi închise sau pot fi deschise puncte noi, după coordonarea preliminară în scris de către Părţile Contractante.  Articolul 8 Conform prezentei Convenţii, certificatele veterinare vor fi similare potrivit Codului Internaţional Zoosanitar al Biroului Epizootic Internaţional şi vor fi perfectate de specialistul serviciului veterinar de stat în două limbi - a ţării exportatoare şi engleză (sau rusă).  Articolul 9 Dacă pe teritoriul uneia dintre Părţile Contractante apar bolile indicate în lista “A” a Biroului Epizootic Internaţional, cealaltă Parte are dreptul să limiteze sau să interzică imediat exportul-importul şi tranzitul animalelor, produselor, materiei prime de origine animală, preparatelor biologice, furajelor şi altor materiale, cu care pot fi aduşi purtători de agenţi patogeni ai bolilor de pe teritoriul altei Părţi, pentru care fapt ea informează Serviciul Veterinar Central de Stat al celeilalte Părţi.  Articolul 10 Dacă la controlul veterinar de frontieră al coletelor sau mijloacelor individuale de transport cu animale, produselor animaliere şi furajelor, se stabileşte, că ele nu corespund datelor din certificatul veterinar şi regulilor sanitare veterinare, dacă, de asemenea, nici mijlocul de transport, care transportă încărcătura, nu corespunde cerinţelor sanitare veterinare, organele veterinare de stat ale ţării importatoare informează organele veterinare de stat ale ţării exportatoare şi întreprind acţiuni pentru protecţia teritoriului contra bolilor infecţioase şi invazionale ale animalelor, inclusiv a antropozoonozelor, conform documentelor veterinare în vigoare.  Articolul 11 Condiţiile prezentei Convenţii pot fi extinse prin protocoale suplimentare privind bolile cunoscute şi necunoscute pînă în prezent, care prezintă pericol pentru ambele Părţi Contractante.  Articolul 12 Prezenta Convenţie nu se referă la relaţiile de drept şi la angajamentele Părţilor Contractante stabilite de contractele internaţionale, la care ele sunt părţi.  Articolul 13 Prezenta Convenţie intră în vigoare peste 30 zile după ultima notificare a Părţilor Contractante privind efectuarea procedurilor interne necesare pentru intrarea ei în vigoare.  Articolul 14 Convenţia se încheie pe termen de 5 ani şi se prelungeşte automat pe următorul termen de 5 ani, dacă nici una dintre Părţi nu va informa cealaltă Parte, cu 6 (şase) luni pînă la expirarea acestui termen, şi nu-şi va exprima dorinţa de a o denunţa. La latitudinea fiecăreia din Părţile Contractante, ea poate fi publicată de organul oficial de presă. Semnată la Chişinău, la 12 decembrie 1994, în două exemplare originale, fiecare în limbile moldovenească, bulgară şi rusă, toate textele avînd valoare egală.   