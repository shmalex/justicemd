    HGO1373/2016 Внутренний номер:  368162  Varianta în limba de stat   Карточка документа   Республика Молдова   ПРАВИТЕЛЬСТВО   ПОСТАНОВЛЕНИЕ Nr. 1373 от  20.12.2016   privind aprobarea Regulamentului cu privire la modul de prelungire a termenului de plată a drepturilor de import pentru agenţii economici cu statut de Agent Economic Autorizat (AEO)   Опубликован : 30.12.2016 
 в Monitorul Oficial 
 
 Nr. 478-490 
    статья № : 1482  În temeiul prevederilor alin (12) art. 124 şi alin (3) art.126 din Codul vamal al Republicii Moldova nr.1149-XIV din 20 iulie 2000 (republicat în Monitorul Oficial al Republicii Moldova, ediţie specială din 1 ianuarie 2007), cu modificările şi completările ulterioare, Guvernul HOTĂRĂŞTE: Se aprobă Regulamentul cu privire la modul de prelungire a termenului de plată a drepturilor de import pentru agenţii economici cu statut de Agent Economic Autorizat (AEO) (se anexează). PRIM-MINISTRU                                                 Pavel FILIP Contrasemnează: Viceprim-ministru, ministrul economiei                                                Octavian Calmîc Ministrul finanţelor                                                 Octavian Armaşu Nr. 1373. Chişinău, 20 decembrie 2016.  Aprobat prin Hotărîrea Guvernului nr. 1373 din 20 decembrie 2016   REGULAMENT cu privire la modul de prelungire a termenului de plată a drepturilor de import pentru agenţii economici cu statut de Agent Economic Autorizat (AEO) 1. Regulamentul cu privire la modul de prelungire a termenului de plată a drepturilor de import pentru agenţii economici cu statut de Agent Economic Autorizat (AEO) (în continuare – Regulament) stabileşte modul de aplicare, condiţiile de prelungire a termenului de plată a drepturilor de import, modelul Certificatului de prelungire a termenului de plată şi modelul garanţiei în nume propriu.  I. DISPOZIŢII GENERALE 2. În contextul prezentului Regulament următoarele noţiuni semnifică: certificat global de prelungire a termenului de plată – certificat de amînare emis de Serviciul Vamal, valabil pentru  2 sau mai multe operaţiuni de import;  certificat izolat de prelungire a termenului de plată – certificat de amînare emis de biroul vamal, valabil pentru o singura operaţiune de import. 3. Agentul Economic Autorizat (AEO) este în drept să solicite prelungirea termenului de plată a drepturilor de import, indiferent de acordarea scutirilor, facilităţilor sau altor amînări acordate de către organul vamal în procesul de vămuire. 4. Prelungirea termenului de plată se va aplica doar taxelor şi impozitelor prevăzute de Codul fiscal nr.1163-XIII din 24 aprilie 1997 şi Legea nr. 172  din  25 iulie 2014 privind aprobarea Nomenclaturii combinate a mărfurilor valabile la momentul validării importurilor şi efectiv calculate în declaraţiile vamale. În conformitate cu prevederile alin.(2) art.126 din Codul vamal al Republicii Moldova nr.1149-XVI din 20 iulie 2000, nu poate fi prelungit termenul de plată a taxelor pentru efectuarea procedurilor vamale. 5. Prelungirea termenului de plată menţionat în pct.3 se calculează începînd cu ziua validării declaraţiei vamale corespunzătoare. În cazul în care termenul prelungit expiră în zilele de odihnă sau sărbători, acesta se prelungeşte pînă în prima zi lucrătoare, imediat următoare zilei de odihnă sau de sărbătoare. 6. În cazul prelungirii termenului de plată a drepturilor de import potrivit pct.3 al prezentului Regulament în condiţiile alin.(3) art.126 din Codul vamal, se calculează o dobîndă echivalentă cu rata de bază a Băncii Naţionale a Moldovei la creditele pe termen scurt, care este în vigoare la data acordării prelungirii, pentru fiecare zi de prelungire a termenului de plată, dacă legislaţia nu prevede altfel. 7. În cazul încălcării termenului de plată a drepturilor de import, stabilit de alin.(12) art.124 din Codul vamal, se percep penalităţi în conformitate cu Codul vamal şi Codul fiscal.  II. MODALITATEA SOLICITĂRII ŞI PROCEDURA ACORDĂRII PRELUNGIRII TERMENULUI DE PLATĂ A DREPTURILOR DE IMPORT 8. Prelungirea termenului de plată se aprobă de către organele vamale în temeiul Certificatului de prelungire a termenului de plată, eliberat de organele vamale, conform modelului prevăzut în anexa nr. 1 la prezentul Regulament. 9. Eliberarea Certificatului de prelungire a termenului de plată se efectuează după cum urmează: 1) de către Serviciul Vamal – se eliberează Certificatul global de prelungire a termenului de plată; 2) de către biroul vamal – se eliberează Certificatul izolat de prelungire a termenului de plată. 10. În scopul obţinerii Certificatului de prelungire a termenului de plată, Agentul Economic Autorizat (AEO) prezintă organului vamal la care se deserveşte următoarele documente: 1) cererea (în formă liberă) de prelungire a termenului de plată; 2) declaraţia pe propria răspundere (în formă liberă) că nu este în stare de insolvabilitate şi nu se află în procedura de reorganizare sau lichidare; 3) garanţia achitării eventualelor drepturi de import (constituită în condiţiile pct. 17 din prezentul Regulament), calculată pentru cuantumul mediu al acestora (conform pct. 15 din prezentul Regulament), fiind însoţită de Declaraţia pe propria răspundere (în formă liberă) privind valoarea cumulată a importurilor şi suma drepturilor de import calculate, realizate pe parcursul ultimelor 12 luni consecutive. Agenţii economici pot depune documentele pe suport de hîrtie, pe adresa Serviciului Vamal sau a biroului vamal, precum şi în format electronic, cu aplicarea  semnăturii digitale. 11. Cererea de prelungire a termenului de plată va cuprinde cel puţin următoarele elemente: 1) datele de identificare şi denumirea Agentului Economic Autorizat (AEO); adresa poştală/sediul, adresa de e-mail, codul IDNO; numele, prenumele şi funcţia reprezentantului legal/împuternicitului, dacă este cazul; numărul de telefon/fax, adresa de e-mail a reprezentantului legal/împuternicitului; numele şi prenumele directorului Agentului Economic Autorizat (AEO); 2) perioada pentru care se solicită prelungirea termenului de plată, care nu va depăşi 30 zile calendaristice; 3) perioada pentru care se solicită eliberarea Certificatului de prelungire a termenului de plată – numai în cazul solicitării Certificatului izolat de prelungire a termenului de plată; 4) data şi semnătura reprezentantului Agentului Economic Autorizat (AEO), precum şi ştampila, dacă este cazul. 12. Cererea Agentului Economic Autorizat (AEO) se examinează în termen de cel mult trei zile lucrătoare de la data înregistrării acesteia la organul vamal. În cazul întrunirii tuturor condiţiilor, organul vamal emite solicitantului Certificatul de prelungire a termenului de plată pe suport de hîrtie în termen de 10 zile lucrătoare. 13. În situaţia în care nu sînt îndeplinite condiţiile prevăzute la punctul 10 din prezentul Regulament, organul vamal emite în termen de 3 zile lucrătoare decizia de respingere a cererii de prelungire a termenului de plată, motivînd cauzele refuzului. Decizia de respingere a cererii poate fi atacată la organul ierarhic superior sau în instanţa de judecată conform procedurii contenciosului administrativ. 14. Certificatul de prelungire a termenului de plată reprezintă un act confirmativ, prin care se comunică acceptul organelor vamale de validare a declaraţiilor vamale de plasare a mărfurilor în regim vamal de import, care generează apariţia obligaţiei vamale şi serveşte drept act administrativ intern de gestionare (control) a sumelor drepturilor de import cu termen prelungit. Organele vamale vor asigura evidenţa certificatelor de prelungire a termenului de plată, prin ţinerea unui Registru electronic a cărui formă se stabileşte de Serviciul Vamal. 15. Drept bază de calcul al garanţiei globale pentru cuantumul mediu al drepturilor de import va servi mărimea  drepturilor de import, calculate din fişa de evidenţă a plătitorului vamal, în ultimele 12 luni consecutive. Mărimea garanţiei globale se va determina în funcţie de rezultatul (cîtul) obţinut la împărţirea la 12 (numărul de luni) a sumei obligaţiei vamale pe ultimele 12 luni consecutive. 16. Valabilitatea certificatelor de prelungire a termenului de plată: 1) certificatele globale de prelungire a termenului de plată, emise de către Serviciul Vamal sînt valabile pe întreg teritoriul vamal al Republicii Moldova şi reprezintă temei legal pentru prelungirea termenului de plată pentru operaţiunile de import derulate la orice birou vamal, fiind acceptate în mod uniform şi necondiţionat; 2) certificatele izolate de prelungire a termenului de plată, emise  de către birourile vamale sînt valabile numai în raza de activitate a acestui birou şi reprezintă temei pentru prelungirea termenului de plată pentru operaţiunile de import derulate numai la posturile vamale din cadrul acestui birou vamal, fiind acceptate în mod uniform şi necondiţionat. 17. Garantarea obligaţiei vamale, apărute ca rezultat al prelungirii termenului de plată al drepturilor de import, se efectuează în una dintre următoarele forme: 1) depozit bănesc la contul trezorerial respectiv de garanţie; 2) scrisoare de garanţie emisă de banca agreată de organul vamal, conform modelului prevăzut în anexa nr. 2 la prezentul Regulament. În vederea asigurării stingerii în termen a obligaţiei vamale şi aplicării, în caz de necesitate, a măsurilor de încasare silită, termenul minim de valabilitate a scrisorii de garanţie bancară va constitui 40 zile calendaristice; 3) garanţie în nume propriu, cu gajarea activelor materiale (terenuri şi construcţii) libere de orice sarcini, cu respectarea prevederilor Legii nr.449-XV din 30 iulie 2001 cu privire la gaj, conform modelului stabilit în anexa nr. 3 la prezentul Regulament. Selectarea măsurii de garantare a obligaţiei vamale rămîne la discreţia solicitantului prelungirii termenului de plată a drepturilor de import. Acceptarea măsurii de garantare de către organul vamal se efectuează în corespundere cu alin (11) art. 1271 din Codul vamal. 18. Certificatul de prelungire a termenului de plată a drepturilor de import se revocă de către organul vamal emitent în cazul: 1) solicitării Agentului Economic Autorizat (AEO); 2) suspendării sau retragerii statutului de Agent Economic Autorizat (AEO); 3) abrogării dreptului la prelungirea termenului de plată a drepturilor de import; 4) încălcării termenului de achitare a drepturilor de import. 19. Decizia de revocare a Certificatului de prelungire a termenului de plată a drepturilor de import se comunică în scris, împreună cu motivele care au condus la această măsură. Decizia poate fi contestată în instanţele de judecată conform procedurii contenciosului administrativ. 20. Revocarea Certificatului de prelungire a termenului de plată atrage după sine imposibilitatea utilizării Certificatului respectiv, inclusiv cu blocarea acestuia în sistemele informaţionale vamale.  III. REFLECTAREA ÎN EVIDENŢĂ A OBLIGAŢIEI VAMALE CU TERMEN DE PLATĂ PRELUNGIT 21. Organele vamale asigură înscrierea în sistemul informaţional a cuantumului drepturilor de import calculate aferente importurilor de mărfuri, pentru care termenul de plată a fost prelungit. 22. Prelungirea şi calcularea termenului de plată se va efectua în mod separat, pentru fiecare drept de import indicat în rubrica 47 a fiecărei declaraţiei vamale. Codul modului de plată respectiv se va înscrie de către declarant în conformitate cu Normele tehnice privind imprimarea, utilizarea şi completarea declaraţiei vamale în detaliu, aprobate de Serviciul Vamal. 23. Sumele calculate ale drepturilor de import, al căror termen de plată a fost prelungit, indicate în declaraţiile vamale validate, se înscriu în fişele de evidenţă ale Agentului Economic Autorizat (AEO) cu data zilei de validare a declaraţiei vamale. Organele vamale asigură controlul zilnic al sumelor şi termenelor prelungite din declaraţiile vamale validate. 24. Termenul de prelungire se suspendă în următoarele cazuri: 1) în caz de supraimpozitare, efectuată din eroare de calcul, a drepturilor de import în declaraţiile vamale, pe perioada reverificării plăţilor; 2) în cazul în care se recurge la contestarea procedurii apariţiei unei noi obligaţii vamale, pe un termen ce nu depăşeşte durata procedurii respective. 25. Pe durata suspendării termenului de prelungire, garanţia pentru drepturile de import urmează a fi menţinută. Perioada de suspendare nu intră în calculul întregii perioade de prelungire. Pe perioada de suspendare dobînda nu se calculează.     După soluţionarea cauzelor care au provocat suspendarea, termenul de plată se reia.  IV. MODUL DE PERCEPERE A DREPTURILOR DE IMPORT CU TERMEN DE PLATĂ PRELUNGIT 26. Plata drepturilor de import cu termen de plată prelungit se efectuează în mod benevol de către Agentul Economic Autorizat (AEO), prin orice mijloc de plată prevăzut de art.125 din Codul vamal, pînă la expirarea termenului de prelungire acordat. Stingerea obligaţiei vamale se va efectua prin toate modalităţile prevăzute de art.128 din Codul vamal. 27. Agentul Economic Autorizat (AEO) poate achita parţial sau integral, drepturile de import pentru care termenul de plată a fost prelungit, pînă la expirarea termenului acordat de prelungire, cu informarea organului vamal. 28. La expirarea termenului de prelungire a drepturilor de import, organele vamale asigură procesarea stingerii obligaţiei vamale (prin compensare) în sistemul informaţional vamal, din contul transferurilor, încasărilor (sau a supraplăţilor), înregistrate în fişele de evidenţă a fiecărui Agent Economic Autorizat (AEO). 29. În cazul refuzului de plată a obligaţiei vamale scadente, organele vamale asigură perceperea datoriilor prin încasarea acestora din contul sumelor depuse ca garanţii, de la banca emitentă a garanţiei financiare sau aplicînd procedura executării silite a obligaţiei vamale.  V. DISPOZIŢII FINALE 30. Organele cu atribuţii de control, în procesul  verificării Agentului Economic Autorizat (AEO), la subiectul corectitudinii achitării drepturilor de import cu termen de plată prelungit, vor accesa baza de date a Trezoreriei Centrale a Ministerului Finanţelor. Verificarea corectitudinii se va efectua fără solicitarea documentelor suplimentare de la Agentul Economic Autorizat (AEO). 31. Neachitarea drepturilor de import pentru care termenul de plată prelungit a expirat constituie contravenţie vamală prevăzută de art.231 din Codul vamal, care atrage răspunderea materială prevăzută de art.232 din Codul vamal. Organele vamale calculează şi încasează drepturile de import respective, cu aplicarea sancţiunilor corespunzătoare, calcularea  penalităţilor şi a măsurilor de executare silită a obligaţiei vamale, prevăzute de legislaţia vamală.  anexa nr.1  anexa nr.2  anexa nr.3   